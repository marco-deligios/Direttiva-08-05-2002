Allegato 1
==========

Un esempio.
-----------

Il caso che presentiamo è un esempio di semplificazione di un testo usato da un'amministrazione. Lo riportiamo per mostrare i passi da compiere per scrivere o riscrivere un testo basandosi sulle regole appena indicate.

Testo originale.

Di quanto sopra, io Segretario rogante ho ricevuto il presente atto, scritto con mezzi meccanici da persona di mia fiducia e parte a mano da me personalmente su 4 fogli dei quali occupa i primi 3 per intero e fino qui del contratto, atto che viene da me letto alle parti i quali, avendolo riscontrato pienamente conforme alla loro volontà, dichiarano di accettarlo e, pertanto, assieme a me lo sottoscriviamo come appresso, unitamente agli allegati di cui viene omessa la lettura avendo le parti medesime dichiarato di averne preso conoscenza.

Caratteristiche del testo originale:

* numero parole: 90;

* numero frasi: 1;

* numero tecnicismi: 2 (segretario rogante, parte) cioè circa il 2% del testo di servizio.

Analisi del testo originale:
	
* sequenza di parole senza un verbo in forma esplicita: "scritto con mezzi meccanici da persona di mia fiducia e parte a mano da me personalmente su 4 fogli";

* soggetti cancellati, cioè sostituiti da locuzioni avverbiali: 
 - di quanto sopra; dei quali occupa; 
 - di cui viene omessa;

* concordanze errate: 
 - alle parti, i quali;

* forme stereotipate al posto del linguaggio comune:
 - mezzo meccanico invece di macchina da scrivere;
 - come appresso invece di di seguito;
 - unitamente invece di insieme;


* falsi tecnicismi:
 - omettere invece di non leggere;
 - sottoscrivere invece di firmare;
 - prendere conoscenza invece di conoscere;
	
* assenza del capoverso, assenza del punto fermo, punteggiatura iterata;

* maiuscole di reverenza (Segretario).

Testo riscritto.
----------------

Il contratto occupa 4 pagine ed è stato compilato, nelle parti scritte a mano, dal sottoscritto, Eugenio Verdi. I signori Mario Rossi e Luca Neri lo hanno letto e dichiarano di accettarlo, avendolo riscontrato pienamente conforme alla loro volontà. I documenti allegati non sono stati letti, perché i signori Rossi e Neri affermano di conoscerli.

Sia il contratto, sia i documenti allegati vengono firmati dal sottoscritto, da Mario Rossi e da Luca Neri.

Caratteristiche del testo riscritto

* Numero parole: 73;

* Numero frasi: 4.

